---
title: פרויקט "מדד האכיפה"
date: ינואר 2026
---

# פרויקט "מדד האכיפה"

## מבוא

במאבק בתעשיית המין בישראל, החוק בעדנו. אסור לסרסר בנשים, גברים וקטינות. אסור להביא א.נשים לעסוק בזנות. אסור להחזיק מקום המשמש לזנות. ובזכות מאבק ארוך-שנים של המטה, אסור גם לצרוך זנות. החוק מייצר תודעה – אך האפקטיביות שלו נבחנת ביחס לאכיפה.

אכיפה חזקה מקדמת הרתעה, מחזקת את הערכים הנורמטיביים באיסור סרסור וצריכת זנות ומצמצת את הביקוש לקיומה של תעשיית המין האפלה. לעומת זאת, אכיפה חלשה או בררנית מורידה מן האפקטיביות של החוק, מעלימה עין להתפשטות הפשיעה ומשאירה נשים ונערות חשופות לניצול קשה. גם השיח הציבורי סביב האכיפה, הסיקור התקשורתי והנרטיב בו, יכולים להשפיע מאוד על התודעה החברתית סביב תעשיית המין. 

פרויקט "מדד האכיפה" יבחן את מאמצי האכיפה של המשטרה בתחום זה ויציג אותם באופן שקוף ומופשט לציבור. כגוף בעל נוכחות תקשורתית ויכולות בתחום התקשורת והמדיה, שיקוף מידע זה יכול להשפיע באופן ממשי על התודעה והשיח הציבורי בתחום. במקביל, המטה יעקוב אחרי הליכים פתוחים ויגיש חוות דעת משפטיות במקרים המתאימים מתוך הידע והניסיון שלנו, במטרה לקדם כתבי אישום. 

## מטרות הפרויקט ומנגנוני יישום

לפרויקט ארבעה מטרות מרכזיות:

1. פיקוח אזרחי על מצב האכיפה בתחום הסרסור, צריכת זנות וסגירת זירות זנות במטרה למפות את מצב האכיפה ולזהות פערים ולקדם מדיניות מטיבה בהתאם.
2. העלאת מודעות ציבורית למצב האמיתי של המאבק בתעשיית המין תוך שיקוף נתוני אכיפה ותיווך משמעותם לציבור בתקשורת וברשתות של המטה. 
3. יצירת לחץ ציבורי במטרה לעודד אכיפה אפקטיבית יותר בתחום.
4. חיזוק שיתוף הפעולה בין המטה לבין גורמי אכיפת החוק, תוך שיתוף ביכולות המשפטיות של המטה וההיכרות העמוקה עם השטח ועם המתרחש ברמה היומיומית בזנות בישראל.

על מנת להגשים מטרות אלו, הפרויקט יכלול מספר מנגנונים מקבילים:

- איסוף מידע  
- שיקוף מידע  
- תרומת ידע  

### איסוף מידע

בתחילת הפרויקט, ולאורכו, ייערכו חיפושים ידניים במאגרי מידע על מנת לגלות על מצב האכיפה.

בעת הצורך או באופן תקופתי, יגיש המטה בקשות חופש מידע במטרה להשלים את הנתונים החסרים מהחיפוש הידני והטכנולוגי.

### שיקוף מידע

המטה ישתף באמצעות הרשתות החברתיות שלו עדכונים על הליכים חדשים שנפתחים, ומדי פעם סקירה של הנתונים הכלליים.

המטה יפתח דף באתר שלו הסוקר את מצב האכיפה (קרי "מדד האכיפה") ומשתף את כלל הנתונים וההליכים המוכרים לו, כולל ניתוחים ופילוחי מידע.

### תרומת ידע

המטה יעקוב אחרי ההליכים הפתוחים אשר פתוחים לציבור. כאשר למטה, תוך שיתוף פעולה עם הקואליציה, מידע שיכול לתמוך בהליך המטה יבחן דרך למסור את המידע באופן שגם מגן על הנשים בזנות והמטפלות בהן.

בנסיבות המתאימות המטה יבקש להצטרף להליך כידיד בית משפט ולתרום מהידע שלו על תעשיית המין ומאפייניה.

במסגרת הפרויקט ייבחן בניית כלי טכנולוגי שמסוגל לסרוק מאגרי מידע פתוחים ולהתריע על הליכים שנפתחים בתחום זה.

## אפיון המידע ואופן הצגתו

המידע אשר המטה יעקוב אחריו כולל:

### ניהול בית בושת

- ניהול בית בושת
- צו מנהלי לסגירת מקום המשמש לזנות והליך מנהלי להארכת הסגירה (חוק הגבלת שימוש במקום למניעת עבירות)
- הליך פלילי בגין השכרת או החזקת מקום לשם זנות (ס' 204-205 לחוק העונשין)
- מעצר א.נשים במעגל הזנות המתלווה לסגירת המקום (כדי למדוד התעמרות)

### צריכת זנות

- קנס מנהלי בגין צריכת זנות (חוק איסור צריכת זנות)
- המרה של קנס מנהלי לסדנה חינוכית (חוק איסור צריכת זנות)
- הליך פלילי בגין צריכת זנות מקטין (ס' 203ג לחוק העונשין)

### סרסור

- הליך פלילי בגין הבאת אדם לידי עיסוק בזנות או מעשה זנות (ס' 201-202 לחוק העונשין)
- הליך פלילי בגין סרסור (ס' 199 לחוק העונשין)

### סחר בבני אדם

- הליך פלילי בגין סחר בבני אדם (ס' 377א לחוק העונשין)
- הליך פלילי בגין גרימה לעזיבת מדינה לשם זנות או עבדות (ס' 376ב לחוק העונשין)
- הליך פלילי בגין החזקה בתנאי עבדות (ס' 375א לחוק העונשין)

אופן איסוף המידע ייעשה בשלבים. בתחילת הפרויקט, המידע ייאסף מחיפושים ידניים במאגרי מידע משפטיים על בסיס מנוי ומניהול התראות גוגל כדי לגלות על פרסומים תקשורתיים בתחום ועל אירועים שיש לעקוב אחריהם. לצד פעולות אלו, ייבנה פורמט להגשת בקשות חופש מידע אודות המידע שלא זמין לציבור הרחב וייקבע תדירות הגשת הבקשות על מנת לחשוף את הנתונים העדכניים והרלוונטיים ביותר. בעת הצורך, המטה ייעזר באסטרטגיות הלובי שלו כדי להבטיח כי המידע שגורמי אכיפת חוק מחויבים למסור יימסר.

במהלך התנעת הפרויקט, יחד עם יועצות ויועצים מתחום הסייבר ומתחום אכיפת החוק, יאופיין כלי אשר מסוגל לרכז את המידע מאת מקורות מידע משפטיים ותקשורתיים. הכלי יסרוק מאגרים פתוחים על מנת לרכז את ההליכים ופריטי המידע הרלוונטיים. כיום אין מאגר אחד אשר מרכז את המידע אודות מצב האכיפה, ועל מנת להבין את המצב יש צורך לקרוא כתבות והודעות דוברות ולחבר את המידע באופן ידני, ולהשלים את החוסרים בתהליך של בקשת חופש מידע. תהליך זה מורכב ודורש זמן רב, אך אוטומציה של החיפוש יכולה לייעל אותו באופן משמעותי. מתוך סקירה ראשונית, מסתמן כי לא ניתן לבנות כלי אשר יפעל בתוך מאגרי מידע סגורים (למשל, נבו או תקדין) אך כי, במגבלות מסוימות, יהיה ניתן להפעיל כלי כזה באתר של הרשות השופטת, שכן הפרסומים שם פומביים ופתוחים לציבור הרחב, ולצידו גם בפלטפורמות תקשורתיות. לאחר אפיון ובחינת הסוגיות המשפטיות והטכנולוגיות, הכלי ייבנה במסגרת הפרויקט. 

בשביל לשקף את המידע, במסגרת התנעת הפרויקט הצוות ייעצב עמוד אינטרנט בו יוצג כל המידע. המידע יוצג באופן אסטטי, מונגש לציבור ומנותח לפי תבחינים מהותיים וכמותיים. התצוגה תכלול, בין היתר:

- כמות ההליכים המנהליים שלא בשלו לכדי הליכים פליליים (זירות זנות שנסגרו ונפתחו מחדש)
- כמות הקנסות שחולקו + פילוח לפי מחוזות
- כמות הקנסות שהומרו לסדנאות חינוכיות
- כמות ההליכים הפליליים בכל תחום ועדכונים בהתאם לפומביות המידע
- ניתוח מהותי של נתונים – היקף צווי הסגירה שניתנו ללא חלוקת קנסות; היקף צווי הסגירה שניתנו במסגרתם נעצרו א.נשים ממעגל הזנות; ועוד

כך, המידע הסטטיסטי יהיה זמין לציבור המתעניינים ולכלי תקשורת הסוקרים את התופעה, וכמו כן המטה יוכל לתאר את מצב המאבק, פערים בין גופי אכיפה או מחוזות שונים, מגמת ההתעמרות בא.נשים במעגל הזנות, וכו'. 

## ניהול הפרויקט

בשביל להתניע את הפרויקט, נדרש:

### בניית הפרויקט (התנעה)

#### משימות, לוחות זמנים ומשאבים

| משימה                                      | הערות                                                                                                                                             | לוח זמנים  | משאבים דרושים                                                        |
|-------------------------------------------|---------------------------------------------------------------------------------------------------------------------------------------------------|------------|------------------------------------------------------------------------|
| מיפוי מקורות המידע הרלוונטיים ואפיון הכלי | נדרש להיוועץ עם גורמים מומחים בתחום אכיפת חוק; נדרש להיוועץ עם גורמים מומחים בתחום אכיפת חוק.                                                 | 3 חודשים   | ? אחוז משרה למנכ"לית העמותה ומנהלת אכיפה                            |
| מיפוי גוף טכנולוגי לבניית הכלי           | נדרש להיוועץ עם גורמים מומחים בתחום הטכנולוגיה.                                                                                                 | 3 חודשים   | ? אחוז משרה למנכ"לית העמותה ומנהלת אכיפה                            |
| בניית מנגנון ההתקשרות עם הקואליציה       | נדרש להיוועץ עם מומחים למשפט פלילי על מנת לבדוק את חשיפת הארגונים ולבנות מנגנון אשר שומר עליהם                                               | 3 חודשים   | ? אחוז משרה למנהלת אכיפה ו-? אחוז משרה למנהלת הקואליציה           |
| עיצוב דף האינטרנט וקמפיין סושיאל המתלווה |                                                                                                                                                   | 3–6 חודשים | עלות בניית האתר / ? אחוז משרה למנהלת דוברות                        |
| בניית הכלי הטכנולוגי באופן שמסונכרן עם עמוד האינטרנט |                                                                                                                                                   | 3–6 חודשים | עלות בניית הכלי                                                       |

### תכלול הפרויקט (שוטף)

- תכלול הנתונים והמידע  
  - ? אחוז משרה מנהלת אכיפה + מנהלת דוברות + מנהלת קשרי ממשל  
  - עלות ניהול הכלי בשוטף  

- ניהול השיח השוטף עם הקואליציה  
  - ? אחוז משרה מנהלת אכיפה + מנהלת קואליציה  

- ניהול האתר, הרשתות החברתיות ותחום התקשורת  
  - ? אחוז משרה מנהלת דוברות + מנהלת אכיפה  

- מעקב אחרי ההליכים והשתתפות במקרים המתאימים  
  - הגשת מידע/חוות דעת במקרים המתאימים; הגשת בקשה להצטרף כידיד בית משפט בעת הצורך וכאשר רלוונטי  
  - בנוסף, חיזוק הקשר עם המשטרה והפרקליטות באמצעות שיח שוטף  
  - ? אחוז משרה מנהלת אכיפה  

## מדידת השפעת הפרויקט

המדדים יכללו בין היתר:

1. הצפיות באתר ובתוכן ברשתות החברתיות.
2. כמות האזכורים בתקשורת של התופעה שכוללים הפניה לנתונים של המדד.
3. מעקב אחרי נתוני האכיפה ומגמת עלייה של פעולות האכיפה לאחר הפעלת המדד לתקופה ממושכת.
4. כמות ההליכים בהם המטה השתתף וההשפעה של המטה באותם הליכים.

- מועד מדידה: שנה לאחר עליית המדד לאוויר  
- משאב נדרש: עלות מדידה  
